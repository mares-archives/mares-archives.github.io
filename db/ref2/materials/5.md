# Osada havranů

Rozvodněná řeka přinesla do osady Havranů malého chlapce. Lovci ho chtěli zabít, ale když se na něho sneslo havraní pírko, lovci ho nezabili, neboť havrani jsou pro osadu posvátní. Chlapec byl přijat do rodu a dostal jméno Havranpírko. Plynou léta, z Havranpírka se stal statný mládenec, ale stále nemá uznání mezi muži. Když jdou muži lovit, musí zůstat doma a hlídat. Havranpírko se spřátelí s mladým Sokolem ze sousední osady, který ho učí střílet z luku a lovit drobnou zvěř. Jednoho dne, když se muži pustí na lov za divočáky, lupiči přepadnou vesnici, ukradnou krávu, unesou dívku Veveřici a Havranpírka omráčí. Nablízku je však Sokol. Spolu s Havranpírkem dožene lupiče. Osvobodí Veveřici, získá zpět kořist a společně s přivolanými lovci je zažene na útěk. Vzrušení do života vesničanů přinesou kupci, kteří za kožešiny a paroží nechávají osadníkům sůl, pazourky a tkaninu. Nastane krutá zima a v osadě je hlad. Havranpírko přistihne Divouse při krádeži obilí. Ten však obratně shodí krádež na chlapce. Za trest je Havranpírko vyhnán z osady. Veveřice však zjistí, že Divous se ženou si pečou placky. Nyní je jasné, kdo je zloděj, a Divous s Vrtilkou musí osadu opustit. Po dlouhé zimě nakonec přijde jaro a léto. Havranpírko loví se Sokolem a podaří se mu skolit lukem jelena. Tím se, jak prohlásí Sokol, stává "lovcem rodu".

# Na Veliké řece

Osada Havranů chce provdat dívku Veveřici. Nápadníci přinášejí za nevěstu dary. Sokol nabídne ovci, pastevec Pazour dvě ovce, Kam, kupcův syn, krávu. Veveřice připadne tomu, kdo zaplatí nejvíc. Zdá se, že to bude Kam. Ale v poslední chvíli přivede Havranpírko příteli krávu, a tak zvítězí Sokol. Dívce se však zřejmě líbí víc Kam, a proto s ním po svatební noci uteče. Sokol, doprovázen věrným Havranpírkem, ji jede po řece hledat. Osada Rybářů, kam oba mladíci dorazí, je sužována nadpřirozeným zvířetem, kterému ubozí osadníci odevzdávají všechno jídlo jako oběť. Rybářka Šťastná chvíle ukáže Sokolovi kratší cestu za kupci. Sokol bojuje s Kamem a zvítězí. Pozná však, že Veveřice ho za muže nechce, a tak nakonec dá volnost Kamovi i dívce. Při návratu se znovu zastaví v osadě Rybářů, kde vládne veliký strach před záhadným zvířetem. Osadníci už nemají, co by mu dali, a rozhodnou se proto obětovat Šťastnou chvíli. Přivážou ji ke stromu a zvíře si ji skutečně odnese. Sokol nemůže uvěřit, že takové zvíře existuje, a vydá se i s Havranpírkem po jeho stopách. Objeví jeho jeskyni, při zápasu zvíře probodne. Když mu sejme zvířecí kožešinu, zjistí, že je to Divous, který byl vyhoštěn z kmene Havranů. Sokolovi a Havranpírkovi se podaří najít i Šťastnou chvíli a potom se už vracejí ke svému kmenu.

# Volání rodu

V rodě Rybářů vypukla nakažlivá nemoc. Jediná Šťastná Chvíle je stále zdravá. Členové rodu se domnívají, že je očarovaná a že je příčinou jejich neštěstí. Proto ji chtějí zabít. Zachrání ji Sokol s Havranpírkem, kteří ji odvedou k Havranům. Ale i ti se bojí nemoci. Dají Sokolovi, dívce a Havranpírkovi, který se nechce od Sokola odloučit, obilí na příští setbu a rozloučí se s nimi. Trojice hledá na své pouti místo, kde by se usadila. Cestou zahlédnou muže na koních. Sokol málem zahyne v bažinách. Odtud je ke svému kmeni Pastevců vyvede dívka Rosnička. Pastevci jsou vůči nově příchozím nedůvěřiví, ale nakonec jim jejich vůdce Křikavec dovolí usadit se a zasít obilí. Je totiž zvědavý, zda vskutku na jaře vyroste na poli nové obilí. Zima je pro Pastevce krutá a ještě krutější pro trojici, která strádá hladem. Jen Rosnička jim tajně přinese občas jídlo. Na jaře se zaseté zrno zazelená, ale Křikavec stále nevěří. Celý rod se vydá za pastvou, ale jsou přepadeni muži na koních, kteří je všechny pobijí a jejich majetek seberou. Jen Rosničku si odvedou a těžce zraněného Křikavce odnese Havranpírko do starého sídla. Obilí stále roste a jednoho dne se vrátí i Rosnička, která utekla i s koněm únoscům. Rod Pastevců bude pokračovat spolu s trojicí.


